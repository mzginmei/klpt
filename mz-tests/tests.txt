لە راگەیێندراوێکدا ئەمڕۆ سێشەممە، کەشناسیی هەرێمی کوردستان بڵاوی کردەوە، "شەپۆلێکی باران و بەفر و بارستە هەوایەکی سارد ئێوارەی هەینی 9ی ئەم مانگە روو لە هەرێمی کوردستان دەکات و تاوەکو شەوی شەممە بەردەوام دەبێت."
 
لە راگەیێندراوەکەدا ئەو بەڕێوەبەرایەتییە کە سەر بە وەزارەتی گواستنەوە و گەیاندنی هەرێمی کوردستانە پێشبینی دەکات؛ "شەپۆلەکە سەرەتا لە پارێزگای دهۆک، ئیدارەی سەربەخۆی زاخۆ و ناوچە شاخاوییەکانەوە دەستپێدەکات، دواتر دەگاتە سنووری پارێزگای هەولێر و ئیدارەی سۆران."
 
کەشناسیی هەرێمی کوردستان راشیگەیاند، "درەنگی شەوی هەینی کاریگەریی شەپۆلەکە زیاد دەکات و لەو ناوچە شاخاوییانەی بەرزییان لە 1200 مەتر زیاترە بەفر دەبارێت. دواتر شەپۆلەکە سنووری پارێزگاکانی سلێمانی و هەڵەبجە و ئیدارەی راپەڕین دەگرێتەوە، هەروەها لە بەرەبەیانی رۆژی شەممەدا بە شێوەیەکی لاوازتر دەگاتە سنووری ئیدارەی گەرمیان و پارێزگای کەرکووک."